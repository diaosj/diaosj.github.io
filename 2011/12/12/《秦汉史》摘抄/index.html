<!DOCTYPE html><html lang="en"><head><meta http-equiv="content-type" content="text/html; charset=utf-8"><meta content="width=device-width, initial-scale=1.0, maximum-scale=1.0, user-scalable=0" name="viewport"><meta content="yes" name="apple-mobile-web-app-capable"><meta content="black-translucent" name="apple-mobile-web-app-status-bar-style"><meta content="telephone=no" name="format-detection"><meta name="description"><title>《秦汉史》摘抄 | 山中日月长，云下饭藿香</title><link rel="stylesheet" type="text/css" href="/css/style.css?v=0.0.0"><link rel="stylesheet" type="text/css" href="//cdn.bootcss.com/normalize/7.0.0/normalize.min.css"><link rel="stylesheet" type="text/css" href="//cdn.bootcss.com/pure/1.0.0/pure-min.css"><link rel="stylesheet" type="text/css" href="//cdn.bootcss.com/pure/1.0.0/grids-responsive-min.css"><link rel="stylesheet" href="//cdn.bootcss.com/font-awesome/4.7.0/css/font-awesome.min.css"><script type="text/javascript" src="//cdn.bootcss.com/jquery/3.2.1/jquery.min.js"></script><link rel="Shortcut Icon" type="image/x-icon" href="/favicon.ico"><link rel="apple-touch-icon" href="/apple-touch-icon.png"><link rel="apple-touch-icon-precomposed" href="/apple-touch-icon.png"></head><body><div class="body_container"><div id="header"><div class="site-name"><h1 class="hidden">《秦汉史》摘抄</h1><a id="logo" href="/.">山中日月长，云下饭藿香</a><p class="description"></p></div><div id="nav-menu"><a class="current" href="/."><i class="fa fa-home"> Home</i></a><a href="/archives/"><i class="fa fa-archive"> Archive</i></a><a href="/about/"><i class="fa fa-user"> About</i></a><a href="/atom.xml"><i class="fa fa-rss"> RSS</i></a></div></div><div class="pure-g" id="layout"><div class="pure-u-1 pure-u-md-3-4"><div class="content_container"><div class="post"><h1 class="post-title">《秦汉史》摘抄</h1><div class="post-meta">Dec 12, 2011</div><div class="post-content"><p>##太子将兵</p>
<blockquote>
<p>案古太子皆不将兵.使将兵,即为有意废立,晋献公之于申生是也.扶苏之不立,盖决于监军上郡之时.二十余子,而胡亥独幸从,则蒙毅谓先王之举用太子,乃数年之积,其说不诬.始皇在位,不为不久,而迄未建储,盖正因欲立少子之故.扶苏与蒙氏,非有深交,而李斯为秦相,积功劳日久,安知扶苏立必废斯而任蒙恬?斯能豫烛蒙恬用,己必不怀通侯印归乡里,岂不能逆料赵高用而己将被祸乎?故知史所传李斯,赵高废立之事,必非其实也.<br><a id="more"></a></p>
</blockquote>
<p>##汉武帝</p>
<blockquote>
<p>汉武帝东征西讨，所开拓者颇广，后世盛时之疆域，于此已略具规模，读史者或称道之。然汉人之议论，则于武帝多致讥评。何哉？予谓是时之开拓，乃中国之国力为之，即微武帝，亦必有起而收其功者，而武帝轻举寡虑，喜怒任情，用人以私，使中国之国力，为之大耗，实功不掩其罪也。汉世大敌，莫如匈奴。匈奴之众，不过汉一大县，已见第四章第三节。又是时匈奴，殊无民族意识。试观军臣单于以嗜汉物，几堕马邑之权，然仍乐关市可知。贾生五饵之策，欲以车服坏其目，饮食坏其口，音声坏其耳，宫室坏其腹，荣宠坏其心。非处士之大言，其效诚有可期者也。使武帝而有深谋远虑，当时之匈奴，实可不大烦兵力而服。即谓不然，而征伐之际，能多用信臣宿将，其所耗费，必可大减，而所成就，反将远胜，此无可疑者也。《史记》言卫青仅以和柔自媚于上。霍去病则少而侍中，贵不省士，其从军，天子为遣大官赍数十乘，既还，重车余弃粱肉，而士有饥者；其在塞外，卒乏粮，或不能自振，而去病尚穿域蹋鞠，事多类此。此等人可以为将乎？较之李广将兵，乏绝之处，见水，士卒不尽饮，广不近水，士卒不尽食，广不尝食者何如？李广利之再征大宛也，出敦煌六万人，负私从者不与，马三万匹，军还，入玉门关万余人，马千余匹而已。史言后行非乏食，战死不甚多，而将吏贪，不爱卒，侵牟之，以此物故者众，其不恤士卒，亦去病之类也。天子尝欲教去病孙吴兵法。对曰：“顾方略何如耳，不至学古兵法。”此去病不学无术之明征，亦汉武以三军之众，轻授诸不知兵法之将之铁证。世顾或以是为美谈，此真势利小人之见。彼卫、霍之所以制胜者，乃由其所将常选，而诸宿将所将，常不逮之耳，非其能也。汉去封建之世近，士好冒险以立功名；不知义理，徒为愚忠；皆与后世绝异。即以李广之事论之。广与程不识，俱为边郡名将，匈奴畏之久矣。又尝俱为卫尉，天子知其能亦久矣。征胡而择大将，非广、不识辈而谁？乃汉武之所任者，始则卫、霍，后则李广利也。以淑房之亲，加诸功臣宿将之上，不亦令战士短气矣乎？元狩四年之役，武帝本令去病当单于，故敢力战深入之士皆属焉。至于卫青，任之本不甚重。《史记·李将军列传》云：“广数自请行，天子以为老，弗许，良久，乃许之，以为前将军。”此非实录。既以为老弗许矣，岂又以为前部乎？“及出塞，青捕虏，知单于所在，乃自以精兵走之，而令广并于右将军军”，此实显违上令。其云“阴受上诫，以为李广老，数奇，毋令当单于，恐不得所欲”，乃诬罔之辞。上既不令青当单于，又自以广为前将军，安得有此言乎？广既失道，青又逼迫令自杀，违旨而贼重臣，其罪大矣，天子弗能正。广子敢，怨青之恨其父，击伤之，青匿讳之，盖其事实有不堪宣露者，而去病又射杀敢。上乃为讳，云鹿触杀之。尚不如郑庄公之于颍考叔，能令卒出貑，行出犬、鸡，以诅贼之者也，可以持刑政乎？李氏之于卫、霍，盖有不共戴天之仇二焉。纵不敢以此怨怼其君，亦不足为之尽力矣，而陵犹愿以步卒五千，为涉单于庭，既败，司马迁推言陵之功，则以为欲沮贰师，为陵游说，下之腐刑。所终始右护者，琐琐姻娅而已，而又收族陵家，此真所谓淫刑以逞，视臣如草芥者。无为戎首，不亦宜乎？而司马迁犹惜陵生降隤其家声；陇西士大夫，犹以李氏为愧。专制之世，士大夫之见解，固非吾侪小人所能忖度矣。得此等将帅而用之，所费士马如此，而匈奴犹终武帝之世不能平，可谓能用兵乎？</p>
<p>有大臣焉，有小臣焉。大臣者，以安社稷为说者也。小臣则从君之令而已。武帝冢嗣绝，众子疏，以幼子主神器，而临终顾命，仅得一不学无术之人，则其生平予智自雄，言莫予违之习，有以致之也。</p>
</blockquote>
<p>##两汉之间</p>
<blockquote>
<p>中国之文化，有一大转变，在乎两汉之间。自西汉以前，言治者多对社会政治，竭力攻击。东汉以后，此等议论，渐不复闻。汉、魏之间，玄学起，继以佛学，乃专求所以适合社会者，而不复思改革社会矣。</p>
<p>东汉以后，志士仁人，欲辅翼其世，跻世运于隆平，畀斯民以乐利者甚多，其用思不可谓不深，策划不可谓不密，终于不能行，行之亦无其效者，实由于此。故以社会演进之道言之，自东汉至今两千年，可谓误入歧途，亦可谓停滞不进也。</p>
</blockquote>
<p>##王莽</p>
<blockquote>
<p>夫人之心思，恒好想向反面。人苟不自夸饰，庸或为人所恕，及其自夸饰焉，则人人齿冷矣。故徒党标榜，未有不招人厌恶者，所谓爱之适以害之也。王安石之变法也，曰：人言不足恤，其光明磊落，岂不远胜于莽？然颁《三经新义》于学官，犹不免为盛德之累也。而况于莽乎？</p>
</blockquote>
</div><div class="tags"><a href="/tags/乱翻书/">乱翻书</a></div><div class="post-nav"><a class="pre" href="/2011/12/15/东方武侠小故事/">东方武侠小故事</a><a class="next" href="/2011/12/11/德比深度报道-11/">拒绝损友前来撒盐</a></div></div></div></div><div class="pure-u-1-4 hidden_mid_and_down"><div id="sidebar"><div class="widget"><form class="search-form" action="//www.google.com/search" method="get" accept-charset="utf-8" target="_blank"><input type="text" name="q" maxlength="20" placeholder="Search"/><input type="hidden" name="sitesearch" value="https://diaosj.info"/></form></div><div class="widget"><div class="widget-title"><i class="fa fa-folder-o"> Categories</i></div></div><div class="widget"><div class="widget-title"><i class="fa fa-star-o"> Tags</i></div><div class="tagcloud"><a href="/tags/Nginx/" style="font-size: 15px;">Nginx</a> <a href="/tags/C/" style="font-size: 15px;">C++</a> <a href="/tags/HTTP/" style="font-size: 15px;">HTTP</a> <a href="/tags/CCF/" style="font-size: 15px;">CCF</a> <a href="/tags/社交网络/" style="font-size: 15px;">社交网络</a> <a href="/tags/数据挖掘/" style="font-size: 15px;">数据挖掘</a> <a href="/tags/JavaScript/" style="font-size: 15px;">JavaScript</a> <a href="/tags/Lua/" style="font-size: 15px;">Lua</a> <a href="/tags/乱翻书/" style="font-size: 15px;">乱翻书</a> <a href="/tags/MySQL/" style="font-size: 15px;">MySQL</a> <a href="/tags/足球/" style="font-size: 15px;">足球</a> <a href="/tags/数据结构/" style="font-size: 15px;">数据结构</a> <a href="/tags/C/" style="font-size: 15px;">C</a> <a href="/tags/Linux/" style="font-size: 15px;">Linux</a> <a href="/tags/PHP/" style="font-size: 15px;">PHP</a> <a href="/tags/SVN/" style="font-size: 15px;">SVN</a> <a href="/tags/Redis/" style="font-size: 15px;">Redis</a> <a href="/tags/jQuery/" style="font-size: 15px;">jQuery</a> <a href="/tags/单车/" style="font-size: 15px;">单车</a> <a href="/tags/CodeIgniter/" style="font-size: 15px;">CodeIgniter</a> <a href="/tags/AWS/" style="font-size: 15px;">AWS</a> <a href="/tags/FastDFS/" style="font-size: 15px;">FastDFS</a> <a href="/tags/围棋/" style="font-size: 15px;">围棋</a></div></div><div class="widget"><div class="widget-title"><i class="fa fa-file-o"> Recent</i></div><ul class="post-list"><li class="post-list-item"><a class="post-list-link" href="/2017/12/28/CCF-ADL87回顾/">CCF ADL87回顾</a></li><li class="post-list-item"><a class="post-list-link" href="/2016/12/23/欧陆主流足球联赛各管理模式及其对球队发展的影响/">欧陆主流足球联赛各管理模式及其对球队发展的影响</a></li><li class="post-list-item"><a class="post-list-link" href="/2016/02/17/看球笔记-4/">看球笔记</a></li><li class="post-list-item"><a class="post-list-link" href="/2016/01/22/RAID卡相关信息查询/">RAID卡相关信息查询</a></li><li class="post-list-item"><a class="post-list-link" href="/2016/01/20/Nginx源码阅读/">Nginx源码阅读</a></li><li class="post-list-item"><a class="post-list-link" href="/2016/01/18/jQuery源码阅读/">jQuery源码阅读</a></li><li class="post-list-item"><a class="post-list-link" href="/2016/01/10/生日问题/">生日问题</a></li><li class="post-list-item"><a class="post-list-link" href="/2016/01/06/衡量索引使用效率/">衡量索引使用效率</a></li><li class="post-list-item"><a class="post-list-link" href="/2015/12/13/MySQL配置文件模板/">MySQL配置文件模板</a></li><li class="post-list-item"><a class="post-list-link" href="/2015/07/28/姜博的SQL题/">姜博的SQL题</a></li></ul></div><div class="widget"><div class="widget-title"><i class="fa fa-external-link"> Links</i></div><ul></ul><a href="http://www.example1.com/" title="site-name1" target="_blank">site-name1</a><ul></ul><a href="http://www.example2.com/" title="site-name2" target="_blank">site-name2</a><ul></ul><a href="http://www.example3.com/" title="site-name3" target="_blank">site-name3</a></div></div></div><div class="pure-u-1 pure-u-md-3-4"><div id="footer">Copyright © 2018 <a href="/." rel="nofollow">山中日月长，云下饭藿香.</a> Powered by<a rel="nofollow" target="_blank" href="https://hexo.io"> Hexo.</a><a rel="nofollow" target="_blank" href="https://github.com/tufu9441/maupassant-hexo"> Theme</a> by<a rel="nofollow" target="_blank" href="https://github.com/pagecho"> Cho.</a></div></div></div><a class="show" id="rocket" href="#top"></a><script type="text/javascript" src="/js/totop.js?v=0.0.0" async></script><script type="text/javascript" src="//cdn.bootcss.com/fancybox/3.2.5/jquery.fancybox.min.js" async></script><script type="text/javascript" src="/js/fancybox.js?v=0.0.0" async></script><link rel="stylesheet" type="text/css" href="//cdn.bootcss.com/fancybox/3.2.5/jquery.fancybox.min.css"><script type="text/javascript" src="/js/codeblock-resizer.js?v=0.0.0"></script><script type="text/javascript" src="/js/smartresize.js?v=0.0.0"></script></div></body></html>